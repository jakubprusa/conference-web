**RYBÍZ PRODUCTION S.R.O. \- OBCHODNÍ PODMÍNKY** 

Jsme **Rybíz production s.r.o.**, se sídlem na adrese Letenské náměstí 157/4, Bubeneč, 170 00 Praha 7, IČO: 23485078, zapsaný v obchodním rejstříku vedeném u Městského soudu v Praze pod sp. zn. C 427878 („**My**“).

Naše kontaktní e-mailová adresa je masterclass@rproduction.cz. 

1. **Úvod**

   1. Jsme společnost poskytující služby v oblasti organizace offline i online konferencí, workshopů, eventů, masterclass a jiných akcí („**Akce**“), kterých je možno se účastnit na základě registrace na webu \[www.masterclasskomunikace.cz\] prostřednictvím platformy SimpleShop („**Portál**“). 

   2. Tyto obchodní podmínky upravují práva a povinnosti vyplývající ze smlouvy o zajištění Akce uzavřené prostřednictvím Portálu („**Smlouva**“). Ustanovení těchto obchodních podmínek a Objednávka jsou nedílnou součástí Smlouvy. V případě, že se společně v rámci objednávkového procesu domluvíme na dodatečných či odlišných podmínkách, mají v případě rozporu přednost před těmito obchodními podmínkami. Tyto obchodní podmínky a Smlouva se uzavírají v českém jazyce.

   3. Cílem těchto obchodních podmínek je sdělit Vám, jaká máme vzájemná práva a povinnosti. V našem vztahu se řídíme českými zákony, a to zejména účinným občanským zákoníkem („**občanský zákoník**“).

   4. Navštívením a prohlížením Portálu, a/nebo vyplněním registračního formuláře potvrzujete, že jste si přečetli tyto obchodní podmínky, a že jste jim porozuměli a souhlasíte s nimi.

2. **Jak to celé začíná?**

   1. V případě zájmu o účast na Akci vyplňte registrační formulář na Portálu u příslušné Akce, o kterou máte zájem („**Objednávka**“). Objednávku odešlete kliknutím na tlačítko \[Koupit nebo Koupit lístek\]. 

   2. Údaje uvedené v Objednávce budeme považovat za správné. Podmínkou řádně provedené Objednávky je: 

      1. vyplnění všech povinných údajů v registračním formuláři,

      2. Vaše potvrzení o tom, že souhlasíte s těmito obchodními podmínkami a že jste se seznámili s Privacy Policy (článek 8\. těchto obchodních podmínek) a 

      3. zaplacení ceny za účast na Akci specifikované v rámci dané Akce na Portálu.

   3. Veškeré informace o Akcích zobrazené v Portálu jsou informativního charakteru a nejsme tak povinni uzavřít Smlouvu ohledně zajištění těchto Akcí. Po odeslání řádné Objednávky tuto Objednávku zvážíme, a pokud s ní budeme souhlasit, zašleme Vám e-mailem potvrzení o jejím přijetí. Naše potvrzení o přijetí Objednávky se považuje za uzavření Smlouvy. Pokud by k přijetí nedošlo, již uhrazenou cenu Vám vrátíme převodem na bankovní účet ze kterého byla zaslána do 3 pracovních dnů od okamžiku, kdy objednávku nepřijmeme. Pokud bychom Vaši Objednávku přijali (nebo jste potvrdili Pozměněnou nabídku) i bez zaplacení ceny za účast, je Smlouva uzavřena s rozvazovací podmínkou, že cena bude uhrazena nejpozději do 7 dnů od našeho potvrzení nebo do začátku konání Akce, dle toho, který okamžik nastane dříve.

   4. V případě, že některý z požadavků uvedených v Objednávce nemůžeme splnit, zašleme Vám na e-mailovou adresu pozměněnou nabídku („**Pozměněná nabídka**“). Pozměněná nabídka se považuje za nový návrh Smlouvy a Smlouva je v takovém případě uzavřena doručením vašeho potvrzení o přijetí této Pozměněné nabídky na naši kontaktní e-mailovou adresu uvedenou v těchto obchodních podmínkách.

   5. Objednávky, které jsme přijali, jsou závazné. Závazné jsou také Pozměněné nabídky, které jste potvrdili.

3. **Důležité informace k účasti na Akci\!**

   1. Jak jsme již zmínili výše, účast na Akci je podmíněna zaplacením ceny. Výjimkou jsou Akce se vstupným zdarma, u kterých stačí splnit podmínky dle čl. 2.2.1 a 2.2.2. výše a obdržet naše potvrzení Objednávky.

   2. Potvrzení o registraci bude viditelné na Portálu a zašleme Vám je i prostřednictvím e-mailu Vámi uvedeného v registračním formuláři a slouží i k prokázání oprávnění vstupu na Akci. Pokud bychom u dané Akce umožnili účast online, budou Vám (pokud jste zvolili online účast) zaslány přístupové údaje k danému nástroji třetí strany pro online účast nejpozději 24 h před konáním Akce na e-mail uvedený v registračním formuláři.

   3. Registrací a účastí na Akci berete na vědomí, že v souvislosti s konáním Akce:

      1. může být Akce streamována případným online účastníkům,

      2. mohou být pořizovány fotografie a audiovizuální záznamy zachycující účastníky.

Podrobnosti o nakládání se záznamy a fotografiemi naleznete v Privacy Policy (článek 8\. těchto obchodních podmínek).

Záznam bude dostupný pro účastníky Akce způsobem a po dobu dle těchto obchodních podmínek (zejména odst. 4.1.2). 

Dále souhlasíte, že může být záznam z Akce poskytován třetím stranám (zdarma či za úplatu) prostřednictvím platformy [www.forendors.cz](http://www.forendors.cz/) dle jejích [obchodních podmínek](https://www.forendors.cz/vop) s tím, že My budeme vystupovat v rámci této platformy v pozici tvůrce.

Za pořizování a používání takových fotografií a audiovizuálních záznamů Vám v maximálním rozsahu dovoleném právními předpisy nenáleží jakákoliv odměna ani jiná náhrada.

4. Vyhrazujeme si právo na změnu programu. V případě změny programu Vás budeme předem informovat. 

   5. My neodpovídáme za jakoukoliv škodu včetně ušlého zisku způsobenou v souvislosti s plněním podle této Smlouvy (například tím, že se Akce neuskuteční, uskuteční se později nebo na ní nevystoupí přislíbený řečník). Naše odpovědnost nahradit jakoukoliv způsobenou újmu je u Vás, jste-li podnikatelské subjekty nebo se účastníte prostřednictvím podnikatele, limitována do výše 50 % z Vámi zaplacené ceny za účast na Akci.

   6. My jsme dále oprávněni odstoupit od Smlouvy z důvodu nedostupnosti míst na Akci nebo i bez udání důvodu. V případě odstoupení od Smlouvy Vás budeme informovat prostřednictvím e-mailové adresy uvedené v Objednávce a vrátíme Vám všechny peněžní prostředky. 

   7. Nakonec jsme oprávněni odstoupit od Smlouvy ve chvíli, kdy se pořádání Akce stane protiprávním.

4. **Co a kam se má platit?**

   1. Cena za účast na Akci je uvedena na Portálu. V ceně za účast na Akci je zahrnut:

      1. vstup pro 1 osobu a účast na připraveném programu, přičemž program Akce je popsán na Portálu u každé jednotlivé Akce, popřípadě Vám bude sdělen v emailu zaslaném po odeslání řádné Objednávky na e-mail uvedený v registračním formuláři,

      2. pokud je pro danou Akci uveden jako její součást, tak je součástí ceny i záznam z Akce, který pro Vás bude dostupný po dobu 90 dnů ode dne jejího konání. Informace o přístupu k záznamu dostupného prostřednictvím nástroje, který pro danou akci využijeme (např. Zoom apod.) Vám v takovém případě zašleme nejpozději do 2 pracovních dnů ode dne konání akce.

   2. V ceně Akce naopak nejsou případné doprovodné materiály (prezentace, e-book), apod., které Vám mohou být poskytnuty dle uvážení u konkrétní akce bezúplatně a v takovém případě se na ně uplatní zejména pravidla v článku 6\.

   3. Cenu za účast na Akci můžete zaplatit bezhotovostně online bankovním převodem na náš účet uvedený na Portálu v rámci registračního formuláře na Akci. Pokud bude z naší strany umožněna platba kartou prostřednictvím platební brány online, jste povinni řídit se pokyny a podmínkami provozovatele platební brány v té době dostupné na Portálu.

   4. Váš závazek zaplatit cenu za účast na Akci je splněn okamžikem připsání příslušné ceny na náš účet.

   5. Pro každou platbu Vám bude vystaven a na e-mail uvedený v registračním formuláři nebo přes který společně komunikujeme zaslán po jejím zaplacení daňový doklad – faktura. Ten bude splňovat požadavky právních předpisů.

   6. Veškeré ceny jsou uvedeny s DPH, pokud není na Portálu uvedeno jinak. 

   7. V případě, že došlo ke zjevné technické chybě na naší straně při uvedení ceny za účast na Akci na Portálu, nebo v průběhu objednávání, nejsme povinni Vám Akci zajistit za tuto zcela zjevně chybnou cenu ani v případě, že bychom Vám zaslali potvrzení o obdržení Objednávky. O chybě Vás budeme informovat bez zbytečného odkladu a zašleme Vám na e-mailovou adresu pozměněnou nabídku. Pozměněná nabídka se považuje za nový návrh Smlouvy a Smlouva je v takovém případě uzavřena potvrzením o přijetí pozměněné nabídky zaslaným na naši e-mailovou adresu.

5. **Můžu zrušit svou účast na Akci?**

   1. Sjednanou účast na Akci lze zrušit před termínem Akce na základě naší vzájemné dohody. Svůj e-mail zašlete na e-mailovou adresu uvedenou v těchto obchodního podmínkách s uvedením čísla bankovního účtu pro vrácení ceny za účast na Akci, pokud Vám na to vznikne nárok dle těchto obchodních podmínek. Dnem zrušení účasti se považuje den doručení potvrzovacího e-mailu o zrušení účasti na Akci z naší strany. Pokud by k dohodě nedošlo, je možné nás přes výše uvedený kontaktní e-mail informovat o změně osoby, která se akce zúčastní místo Vás.

   2. Pokud nejste spotřebitelem ve smyslu občanského zákoníku, pak se na Vás za zrušení účasti na Akci vztahují následující storno poplatky:

      1. zrušení účasti na Akci do 30 kalendářních dnů před konáním Akce \= vrácení 100 % ceny za účast na Akci;

      2. zrušení účasti na Akci později než 30 kalendářních dní před konáním Akce \= cena za účast na Akci se nevrací.

   3. Pokud Vám na to vznikne nárok, cena za účast na Akci Vám bude vrácena převodem na bankovní účet do 30 dnů od obdržení čísla příslušného bankovního účtu, na který si budete přát cenu vrátit.

   4. Pokud se Akce nezúčastníte z důvodů jiných než na naší straně (například na Akci zapomenete nebo Vám vypadne internetové připojení), nezpůsobuje to porušení našich povinností vyplývajících ze Smlouvy a není to považováno ani za odstoupení od Smlouvy. Naopak, v takovém případě jste stále povinni zaplatit celou cenu za účast na Akci, respektive se Vám žádná již uhrazená částka nevrací.

6. **Práva duševního vlastnictví**

   1. U dané akce může být poskytován i digitální obsah (zejména záznam z Akce, případně doprovodné bezplatné podklady typu prezentace, ebook, apod.), který bude poskytnut pouze Vám jako zákazníkovi, na vaši e-mailovou adresu uvedenou v Objednávce, případně zpřístupněním webové stránky či přihlašovacích údajů pro webové stránky, kde je obsah umístěn. Digitální obsah vyžaduje k plné funkčnosti, abyste měli k dispozici hardwarové a softwarové vybavení umožňující otevřít a pracovat s dokumenty ve formátu .pdf a .word. Současně musíte využívat běžné internetové prohlížeče typu Safari, Edge, Firefoex, Chrome a mít k dispozici nezbytné softwarové ovladače pro přehrávání audia i videa, a to i dle specifik využitých nástrojů třetích stran (např. Zoom), dostatečně rychlé připojení k internetu pro přehrávání videa i ve vysoké kvalitě, případně i nastavena potřebná oprávnění či přístupy v rámci Vašeho operačního systému. Může se stát, že je obsah krátkodobě dočasně nedostupný v případě údržby dat nebo výpadků serveru. Bez splnění uvedených podmínek berete na vědomí, že digitální obsah nemusí být dostupný vůbec nebo fungovat správně.

   2. Digitální obsah je chráněn autorským právem a nemůžete jej bez našeho výslovného souhlasu dále šířit nebo umožnit jeho užití dalšími osobami, než Vámi. K záznamu z Akce, které jste se účastnili, Vám udělujeme nevýhradní nepřevoditelné právo na dobu uvedenou v čl. 4.1.2., a to výhradně pro Vaše interní užití v souladu s těmito obchodními podmínkami. K případným jiným poskytnutým materiálům (ebook, prezentace, apod. ) Vám poskytujeme nevýhradní, nepřevoditelnou licenci k výhradně pro Vaše interní užití v souladu s těmito obchodními podmínkami.

   3. Záznam z Akce ani jakékoli jiné poskytnuté materiály zejména nesmíte:

      1. pronajímat, podlicencovat, přeprodávat, stahovat či jinak vytvářet kopie (ledaže je to výslovně umožněno), jinak úplatně či bezúplatně poskytovat třetím osobám nebo je jinak podobně zneužívat,

      2. používat za účelem vytvoření konkurenčního produktu nebo služby či jakoukoli obdobnou komerční či nekomerční konkurenční činnost,

      3. používat způsobem nebo za účelem, který porušuje jakékoli právo duševního vlastnictví nebo jiné právo jakékoli třetí strany nebo který porušuje platné zákony.

   4. Porušení autorských práv je postižitelné nejen podle autorského zákona, ale může jít i o trestný čin.

7. **Jste spotřebitel? Pak pozor\!**

   1. V případě, že jste spotřebitel ve smyslu občanského zákoníku, tj. člověk, který vůči nám vystupuje mimo rámec své podnikatelské činnosti, vztahují se na Vás mimo jiné i ustanovení tohoto článku 7\.

   2. Před zasláním Objednávky je Vám umožněno zkontrolovat a měnit údaje, jež registrační formulář obsahuje, a to za účelem kontroly. Údaje v registračním formuláři považujeme za aktuální, pravdivé a přesné.

   3. Náklady na používání komunikačních prostředků vzniklé v souvislosti s jednáním o uzavření si hradíte sami s tím, že tyto náklady se nijak neliší od základní sazby.

   4. Pokud námi zajištěná Akce nebude mít ujednané vlastnosti , můžete nám takovou vadu oznámit a uplatnit práva z vadného plnění zasláním e-mailu na mailovou adresu uvedenou v těchto obchodních podmínkách. Pro reklamaci můžete využít vzorový formulář k reklamaci poskytovaný z naší strany v příloze č. 1 k těmto obchodním podmínkám.

   5. Reklamaci vyřídíme tak, že zajistíme konání náhradní Akce nebo Vám poskytneme přiměřenou slevu. Pokud reklamovaná vada představuje podstatné porušení Smlouvy, můžete od Smlouvy také odstoupit.

   6. Do tří dnů od obdržení reklamace Vám na emailovou adresu potvrdíme, že jsme reklamaci obdrželi, kdy byla reklamace uplatněna a předpokládanou dobu trvání vyřízení reklamace.

   7. Reklamaci vyřídíme bez zbytečného odkladu, nejpozději však do 30 dnů od obdržení reklamace. Lhůta může být po naší vzájemné dohodě prodloužena. Pokud lhůta marně uplyne, můžete odstoupit od Smlouvy.

   8. Vyřízení reklamace Vám sdělíme emailem. Pokud je reklamace oprávněná, náleží Vám náhrada účelně vynaložených nákladů. Tyto náklady jste povinni prokázat, např. účtenkami.

   9. Uplatnění práv z vadného plnění a reklamace akce se řídí ustanovením §1810 a násl., §1820 a násl. a §2099 a násl. občanského zákoníku a zákonem o ochraně spotřebitele.

   10. V případě uzavření Smlouvy online, dálkovým způsobem nebo mimo naše prostory máte právo odstoupit od Smlouvy do 14 dnů od jejího uzavření bez udání důvodu. Odstoupit lze písemně nebo zasláním e-mailu na e-mailovou adresu uvedenou v těchto obchodních podmínkách. Pro dodržení 14denní lhůty je třeba toto odstoupení před jejím uplynutím odeslat. Pro odstoupení od Smlouvy můžete využít vzorový formulář k odstoupení od Smlouvy poskytovaný z naší strany v příloze č. 2 k těmto obchodním podmínkám.

   11. Odstoupit v zákonné lhůtě 14 dnů nelze, pokud jsme již poskytli plnění ve lhůtě pro odstoupení na Vaši žádost, například pokud již Akce proběhla, respektive je takovou žádostí přihlášení se na Akci s termínem konání do 14 dnů od registrace.

   12. V případě, že odstoupíte od Smlouvy v zákonné lhůtě 14 dnů, ačkoliv již bylo započato s plněním na základě jeho vlastní žádosti, jste povinni nám uhradit poměrnou část plnění.

   13. My jsme oprávněni odstoupit od Smlouvy z důvodu nedostupnosti míst na Akci. V takovém případě Vás o tom bezodkladně informujeme prostřednictvím e-mailové adresy uvedené v Objednávce a vrátí ve lhůtě 14 dnů od oznámení o odstoupení od Smlouvy všechny peněžní prostředky, a to stejným způsobem, jakým jste je poskytly, popřípadě běžným způsobem nám sděleným Vámi. 

   14. My jsme dále oprávněni odstoupit od Smlouvy ve chvíli, kdy technickou chybou na internetovém obchodě došlo k uvedení zcela zjevné chyby v ceně zboží, případně se plnění stane protiprávním.

   15. Podle zákona o ochraně spotřebitele máte právo na mimosoudní řešení spotřebitelského sporu plynoucího ze Smlouvy. V takovém případě jste oprávněni obrátit se na Českou obchodní inspekci, (Ústřední inspektorát – oddělení ADR, Štěpánská 15, 120 00 Praha 2, e-mail: adr@coi.cz, web: adr.coi.cz). Mimosoudní řešení spotřebitelského sporu se zahajuje výlučně na Vás návrh, a to v případě, že se spor nepodařilo s námi vyřešit přímo. Návrh lze podat nejpozději do 1 roku ode dne, kdy jste uplatnili své právo, které je předmětem sporu, u nás poprvé. 

   16. Smlouva včetně obchodních podmínek je archivována v elektronické podobě a není přístupná. Současně nejsme vázání žádnými kodexy chování ve smyslu ustanovení § 1820 odst. 1 písm. n) občanského zákoníku.

**Zvláštní ujednání týkající se vad digitálního obsahu**

17. Pokud jste přihlášeni k Akci jako podnikatel nebo jeho prostřednictvím, ust. § 2389a až 2389f občanského zákoníku se v nejširším možném rozsahu povoleném právními předpisy nepoužijí.

    18. Jako spotřebitel máte ohledně digitální obsahu práva v plném rozsahu uvedená v § 2389a až 2389f občanského zákoníku s tím, že u záznamu z Akce jsou pro Vás relevantní zejména tyto body:

        1. digitální obsah musí odpovídat ujednanému popisu a rozsahu, jakož i jakosti, funkčnosti, kompatibilitě, interoperabilitě a jiným ujednaným vlastnostem, je vhodný k ujednanému účelu.

        2. vedle ujednaných vlastností je digitální obsah vhodný k účelu, k němuž se digitální obsah tohoto druhu obvykle používá, i s ohledem na práva třetích osob, právní předpisy, digitální obsah rozsahem, jakostí a dalšími výkonnostními parametry, včetně funkčnosti, kompatibility, přístupnosti, kontinuity a bezpečnosti, odpovídá obvyklým vlastnostem digitálního obsahu téhož druhu, které může uživatel rozumně očekávat, i s ohledem na veřejná prohlášení učiněná poskytovatelem nebo jinou osobou v témže smluvním řetězci, zejména reklamou nebo označením,

    19. Můžete vytknout vadu týkající se digitálního obsahu, která se u digitálního obsahu projeví nebo vyskytne za trvání závazku (u záznamů z Akce v době dle čl. 4.1.2).

    20. Můžete požadovat přiměřenou slevu nebo odstoupit od smlouvy, pokud:

        1.  vadu neodstraníme v přiměřené době po jejím vytknutí tak, aby Vám nezpůsobovala obtíže, přičemž se zohlední povaha digitálního obsahu a účel, pro jste ho požadovali, nebo je z našeho prohlášení nebo z okolností zjevné, že vada nebude odstraněna v přiměřené době nebo bez značných obtíží pro Vás,

        2. se vada projeví i po odstranění, nebo

        3. je vada podstatným porušením smlouvy.

Přiměřená sleva se určí jako rozdíl mezi hodnotou digitálního obsahu bez vady a vadného digitálního obsahu, který Vám byl poskytnut. Má-li být digitální obsah poskytován po určitou dobu (doba dle čl. 4.2.2.), zohlední se doba, po kterou byl poskytován vadně; uživateli náleží sleva i v případě, že odstoupí od smlouvy.

21. Nemůže však odstoupit od smlouvy, je-li vada digitálního obsahu jen nevýznamná; má se za to, že vada není nevýznamná.

8. **Ochrana osobních údajů** 

   1. Ochrana osobních údajů se řídí samostatným dokumentem s názvem Privacy Policy dostpuným na webu [masterclasskomunikace.cz](http://masterclasskomunikace.cz). Odesláním Objednávky potvrzujete, že jste s tímto dokumentem seznámili.

9. **Vyloučení odpovědnosti**

   1. Kurzy mají čistě vzdělávací a informační charakter. Účastí na Akci berete na vědomí, že za způsob, jakým informace z Akce uplatníte, i za výsledky z toho plynoucí, nesete plnou odpovědnost Vy sami. Současně neodpovídáme za jakoukoli újmu či škodu způsobenou třetími stranami.

10. **Závěrem**

    1. Veškerou písemnou korespondenci si budeme vzájemně doručovat elektronickou poštou. Naše e-mailová adresa je uvedena v hlavičce těchto obchodních podmínek. My budeme doručovat korespondenci na Vaši e-mailovou adresu uvedenou v Objednávce nebo přes kterou jste nás kontaktovali.

    2. Smlouvu je možné měnit pouze na základě naší písemné dohody. My jsme však oprávněni změnit a doplnit tyto obchodní podmínky, přičemž o změnách Vás předem informuje formou zveřejnění změn na Portálu s uvedením data účinnosti vyznačených změn alespoň 14 dní předem. Nabytím platnosti nových obchodních podmínek ztrácejí platnost původní obchodní podmínky. Pokud od Vás v tuto dobu neobdržíme na e-mailovou adresu uvedenou v těchto obchodních podmínkách výpověď, má se za to, že s novým zněním obchodních podmínek souhlasíte. 

    3. V případě vyšší moci nebo událostí, které nelze předvídat (přírodní katastrofa, pandemie, provozní poruchy, výpadky subdodavatelů apod.), neneseme odpovědnost za škodu způsobenou v důsledku nebo souvislosti s případy vyšší moci.

    4. Přílohou těchto obchodních podmínek je vzorový formulář pro reklamaci a vzorový formulář pro odstoupení od Smlouvy.

    5. Tyto obchodní podmínky nabývají účinnosti dnem 28.8.2025.

**PŘÍLOHA Č. 1 \- FORMULÁŘ PRO REKLAMACI (SPOTŘEBITELÉ)**

**Adresát: 	Rybíz production s.r.o.**

Letenské náměstí 157/4, Bubeneč

170 00 Praha 7

**Uplatnění reklamace**

| Datum uzavření Smlouvy: |  |
| :---- | :---- |
| Jméno a příjmení: |  |
| Adresa: |  |
| E-mailová adresa: |  |
| Akce, která je reklamována: |  |
| Popis vad Akce: |  |
| Navrhovaný způsob pro vyřízení reklamace, případně uvedení čísla bankovního účtu pro poskytnutí slevy: |  |

Zároveň žádám o vystavení potvrzení o uplatnění reklamace s uvedením, kdy jsem toto právo uplatnil, co je obsahem reklamace spolu s mým nárokem včetně data a způsobu vyřízení reklamace.

Datum:

Podpis:

**PŘÍLOHA Č. 2 \- FORMULÁŘ PRO ODSTOUPENÍ OD SMLOUVY (SPOTŘEBITELÉ)**

**Adresát: 	Rybíz production s.r.o.**

Letenské náměstí 157/4, Bubeneč

170 00 Praha 7

**Tímto prohlašuji, že odstupuji od Smlouvy:**

| Datum uzavření Smlouvy: |  |
| :---- | :---- |
| Jméno a příjmení: |  |
| Adresa: |  |
| E-mailová adresa: |  |
| Specifikace Akce, které se Smlouva týká |  |
| Důvod odstoupení: |  |
| Způsob pro navrácení obdržených finančních prostředků, případně uvedení čísla bankovního účtu: |  |

Datum:

Podpis:

